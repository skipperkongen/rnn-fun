{
  "author": "Hugh MacDiarmid",
  "classification": "Rhymed Stanza",
  "keywords": [
    "Weather",
    "Death",
    "Living",
    "Relationships",
    "Nature"
  ],
  "period": "Modern",
  "reference": "http://www.poetryfoundation.org/poem/176164",
  "region": "Scotland",
  "text": [
    "Ae weet forenicht i\u2019 the yow-trummle",
    "I saw yon antrin thing,",
    "A watergaw wi\u2019 its chitterin\u2019 licht",
    "Ayont the on-ding;",
    "An\u2019 I thocht o\u2019 the last wild look ye gied",
    "Afore ye deed!",
    "There was nae reek i\u2019 the laverock\u2019s hoose",
    "That nicht\u2014an\u2019 nane i\u2019 mine;",
    "But I hae thocht o\u2019 that foolish licht",
    "Ever sin\u2019 syne;",
    "An\u2019 I think that mebbe at last I ken",
    "What your look meant then."
  ],
  "title": "The Watergaw",
  "year": ""
}