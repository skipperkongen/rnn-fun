{
  "author": "Robert Burns",
  "classification": "Rhymed Stanza",
  "keywords": [
    "Living",
    "Disappointment",
    "Failure",
    "Nature",
    "Animals"
  ],
  "period": "Romantic",
  "reference": "http://www.poetryfoundation.org/poem/173072",
  "region": "Scotland",
  "text": [
    "Wee, sleeket, cowran, tim\u2019rous beastie,",
    "O, what a panic\u2019s in thy breastie!",
    "Thou need na start awa sae hasty,",
    "Wi\u2019 bickerin brattle!",
    "I wad be laith to rin an\u2019 chase thee",
    "Wi\u2019 murd\u2019ring pattle!",
    "I\u2019m truly sorry Man\u2019s dominion",
    "Has broken Nature\u2019s social union,",
    "An\u2019 justifies that ill opinion,",
    "Which makes thee startle,",
    "At me, thy poor, earth-born companion,",
    "An\u2019 fellow-mortal!",
    "I doubt na, whyles, but thou may thieve;",
    "What then? poor beastie, thou maun live!",
    "A daimen-icker in a thrave",
    "\u2019S a sma\u2019 request:",
    "I\u2019ll get a blessin wi\u2019 the lave,",
    "An\u2019 never miss \u2019t!",
    "Thy wee-bit housie, too, in ruin!",
    "It\u2019s silly wa\u2019s the win\u2019s are strewin!",
    "An\u2019 naething, now, to big a new ane,",
    "O\u2019 foggage green!",
    "An\u2019 bleak December\u2019s winds ensuin,",
    "Baith snell an\u2019 keen!",
    "Thou saw the fields laid bare an\u2019 waste,",
    "An\u2019 weary Winter comin fast,",
    "An\u2019 cozie here, beneath the blast,",
    "Thou thought to dwell,",
    "Till crash! the cruel coulter past",
    "Out thro\u2019 thy cell.",
    "That wee-bit heap o\u2019 leaves an\u2019 stibble",
    "Has cost thee monie a weary nibble!",
    "Now thou\u2019s turn\u2019d out, for a\u2019 thy trouble,",
    "But house or hald,",
    "To thole the Winter\u2019s sleety dribble,",
    "An\u2019 cranreuch cauld!",
    "But Mousie, thou art no thy-lane,",
    "In proving foresight may be vain:",
    "The best laid schemes o\u2019 Mice an\u2019 Men",
    "Gang aft agley,",
    "An\u2019 lea\u2019e us nought but grief an\u2019 pain,",
    "For promis\u2019d joy!",
    "Still, thou art blest, compar\u2019d wi\u2019 me!",
    "The present only toucheth thee:",
    "But Och! I backward cast my e\u2019e,",
    "On prospects drear!",
    "An\u2019 forward tho\u2019 I canna see,",
    "I guess an\u2019 fear!"
  ],
  "title": "To a Mouse",
  "year": ""
}