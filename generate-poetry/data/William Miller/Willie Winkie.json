{
  "author": "William Miller",
  "classification": "Nursery Rhymes",
  "keywords": [
    "Social Commentaries",
    "Cities",
    "Urban Life",
    "Town",
    "Country Life"
  ],
  "period": "Victorian",
  "reference": "http://www.poetryfoundation.org/poem/176325",
  "region": "Scotland",
  "text": [
    "Rins through the toun,",
    "Up stairs and doun stairs",
    "In his nicht-gown,",
    "Tirling at the window,",
    "Crying at the lock,",
    "\u201cAre the weans in their bed,",
    "For it\u2019s now ten o\u2019clock?",
    "\u201cHey, Willie Winkie,",
    "Are ye coming ben?",
    "The cat\u2019s singing grey thrums",
    "To the sleeping hen,",
    "The dog\u2019s spelder\u2019d on the floor,",
    "And disna gie a cheep,",
    "But here\u2019s a waukrife laddie",
    "That winna fa\u2019 asleep.\u201d",
    "Onything but sleep, you rogue!",
    "Glow\u2019ring like the moon,",
    "Rattling in an airn jug",
    "Wi\u2019 an airn spoon,",
    "Rumblin\u2019, tumblin\u2019, round about,",
    "Crawing like a cock,",
    "Skirlin\u2019 like a kenna-what,",
    "Wauk\u2019nin\u2019 sleeping folk.",
    "\u201cHey, Willie Winkie \u2013",
    "The wean\u2019s in a creel!",
    "Wamblin\u2019 aff a body\u2019s knee",
    "Like a very eel,",
    "Ruggin\u2019 at the cat\u2019s lug,",
    "Rav\u2019llin\u2019 a\u2019 her thrums \u2013",
    "Hey, Willie Winkie \u2013",
    "See, there he comes!\u201d",
    "Wearied is the mither",
    "That has a stoorie wean,",
    "A wee stumpie stousie,",
    "That canna rin his lane.",
    "That has a battle aye wi\u2019 sleep,",
    "Before he\u2019ll close an e\u2019e \u2013",
    "But a kiss frae aff his rosy lips",
    "Gies strength anew to me."
  ],
  "title": "Willie Winkie",
  "year": ""
}